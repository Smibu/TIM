<p>Kirjastoista, olioista ja metodeista puhutaan lisää kohdassa 4.1 ja
luvussa 8. Tulostettava merkkijono kirjoitetaan sulkeiden sisälle
lainausmerkkeihin (Shift + 2). Tämä rivi on myös tämän ohjelman ainoa
<em>lause</em> (statement). Lauseiden voidaan ajatella olevan yksittäisiä
toimenpiteitä, joista ohjelma koostuu. Jokainen lause päättyy C#:ssa
puolipisteeseen. Koska lauseen loppuminen ilmoitetaan puolipisteellä, ei
C#:n syntaksissa (syntax) ”tyhjillä merkeillä” (white space), kuten
rivinvaihdoilla ja välilyönneillä ole merkitystä ohjelman toiminnan
kannalta. Ohjelmakoodin luettavuuden kannalta niillä on kuitenkin suuri
merkitys. Huomaa, että puolipisteen unohtaminen on yksi yleisimmistä
ohjelmointivirheistä ja tarkemmin sanottuna <em>syntaksivirheistä.</em></p>