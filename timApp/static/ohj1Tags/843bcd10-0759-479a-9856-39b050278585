<p>Tarkastellaan nyt tarkemmin sitä kuinka C#-lähdekoodi muuttuu lopulta
prosessorin ymmärtämään muotoon. Kun ohjelmoija luo ohjelman
lähdekoodin, joka käyttää <em>.NET Framework</em> -ympäristöä, tapahtuu
kääntäminen sisäisesti kahdessa vaiheessa. Ohjelma käännetään ensin
eräänlaiselle välikielelle, <em>MSIL</em>:lle (Microsoft Intermediate
Language), joka ei ole vielä suoritettavissa millään
käyttöjärjestelmällä. Tästä välivaiheen koodista käännetään ajon aikana
valmis ohjelma halutulle käyttöjärjestelmälle, kuten Mac Os X:lle tai
Linuxille, niin sanotulla <em>JIT-kääntäjällä</em> (Just-In-Time). JIT-kääntäjä
muuntaa välivaiheen koodin juuri halutulle käyttöjärjestelmälle
sopivaksi koodiksi nimenomaan ohjelmaa ajettaessa - tästä tulee nimi
”just-in-time”.</p>