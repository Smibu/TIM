<p>Aliohjelmat-luvussa tekemämme Lumiukko-aliohjelma ei palauttanut mitään
arvoa. Usein on kuitenkin hyödyllistä, että lopettaessaan aliohjelma
palauttaa jotain tietoa ohjelman suorituksesta. Mitä hyötyä olisi
esimerkiksi aliohjelmasta, joka laskee kahden luvun keskiarvon, jos emme
koskaan saisi tietää mikä niiden lukujen keskiarvo on? Voisimmehan me
tietenkin tulostaa luvun keskiarvon suoraan aliohjelmassa, mutta lähes
aina on järkevämpää palauttaa tulos ”kysyjälle” paluuarvona. Tällöin
aliohjelmaa voidaan käyttää myös tilanteessa, jossa keskiarvoa ei haluta
tulostaa, vaan sitä tarvitaan johonkin muuhun laskentaan. Paluuarvon
palauttaminen tapahtuu return-lauseella, ja return-lause lopettaa aina
aliohjelman suorittamisen (eli palataan takaisin kutsuvaan ohjelman
osaan).</p>