<p>Kahdessa viimeisessä laskussa päädyttiin väärään tulokseen! Tämä on
luonnollista, sillä tietenkään rajallisella bittimäärällä ei voida
esittää rajaansa isompia lukuja. Meidän esimerkkimme 4 bitin
lukualueella saadaan vain lukualue [-8, 7]. Vertaa alkeistietotyyppien
lukualueisiin, jotka esiteltiin kohdassa 7.2. 2-komplementin yksi
lisäetu on se, että siinä mainitunkaltainen <em>ylivuoto</em> (overflow), eli
lukualueen ylitys, on helppo todeta: viimeiseen bittiin (merkkibittiin)
tuleva ja sieltä lähtevä muistinumero on erisuuri. Edellisissäkin
esimerkeissä oikeaan tulokseen päätyneissä laskuissa ne olivat samat ja
väärän tulokseen päätyneissä laskuissa eri suuret. <em>Alivuoto</em>
(underflow) tulee vastaavasti liukuluvuilla silloin kun laskutoimituksen
tulos tuottaa nollan, vaikka oikeassa maailmassa tulos ei vielä
olisikaan nolla.</p>