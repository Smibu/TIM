<p>Koneelle kirjoitettavat ohjeet poikkeavat merkittävästi ihmisille
kirjoitetuista ohjeista. Kone ei osaa automaattisesti kysyä neuvoa
törmätessään uuteen ja ennalta arvaamattomaan tilanteeseen. Se toimii
täsmälleen niiden ohjeiden mukaan, jotka sille on annettu, olivatpa ne
vallitsevassa tilanteessa mielekkäitä tai eivät. Kone toistaa saamiaan
toimintaohjeita uskollisesti sortumatta ihmisille tyypilliseen
luovuuteen. Näin ollen tämän päivän ohjelmointikielillä koneelle
tarkoitetut ohjeet on esitettävä hyvin tarkoin määritellyssä muodossa ja
niissä on pyrittävä ottamaan huomioon kaikki mahdollisesti esille
tulevat tilanteet. [MÄN]</p>