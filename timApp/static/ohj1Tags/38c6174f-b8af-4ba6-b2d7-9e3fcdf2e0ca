<p>Aliohjelmat ja metodit testataan yksinkertaisesti antamalla niille
parametreja ja kirjoittamalla mitä niiden odotetaan palauttavan
annetuilla parametreilla. ComTest-testeissä käytetään erityistä
vertailuoperaattoria, jossa on kolme yhtä suuri kuin -merkkiä (===).
Tämä tarkoittaa, että arvon pitää olla sekä samaa tyyppiä, että
samansisältöinen. Kirjoitetaan Yhdista-aliohjelma, joka yhdistää kahden
annetun ei-negatiivisen luvun numerot toisiinsa. Tehdään aliohjelmalle
samalla testit. Aliohjelman toteutuksessa on (naiivisti) oletettu, että
parametrina annettavat luvut täyttävät varmasti annetun ehdon
(ei-negatiivinen). Myöhemmin opimme käsittelemään myös sellaiset
tilanteet, joissa tästä ehdosta ollaan poikettu.</p>