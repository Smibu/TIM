<p>Luokan ja olion suhdetta voisi kuvata seuraavalla esimerkillä. Olkoon
luentosalissa useita ihmisiä. Kaikki luentosalissa olijat ovat ihmisiä.
Heillä on tietyt samat ominaisuudet, jotka ovat kaikilla ihmisillä,
kuten pää, kaksi silmää ja muitakin ruumiinosia. Kuitenkin jokainen
salissa olija on erilainen ihmisen ilmentymä, eli jokaisella oliolla on
oma identiteetti - eiväthän he ole yksi ja sama vaan heitä on useita.
Eri ihmisillä voi olla erilainen tukka ja eriväriset silmät ja oma
puhetyyli. Lisäksi ihmiset voivat olla eri pituisia, painoisia jne.
Luentosalissa olevat identtiset kaksosetkin olisivat eri ilmentymiä
ihmisestä. Jos Ihminen olisi luokka, niin kaikki luentosalissa olijat
olisivat Ihminen-luokan ilmentymiä eli Ihminen-olioita. Tukka, silmät,
pituus ja paino olisivat sitten olion ominaisuuksia eli attribuutteja.
Ihmisellä voisi olla lisäksi joitain toimintoja eli metodeja kuten Syo,
MeneToihin, Opiskele jne. Tarkastellaan seuraavaksi hieman todellisempaa
esimerkkiä olioista.</p>