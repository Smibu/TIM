<p>Kun käsitellään useita samaan asiaan liittyviä jossain mielessä
samankaltaisia tai yhteen liittyviä arvoja, on usein syytä ottaa
käyttöön <em>taulukko</em> (array). Taulukko on tietorakenne, johon voi
tallentaa useita samantyyppisiä muuttujia. Yksittäistä taulukon
muuttujaa sanotaan <em>alkioksi</em> (element). Jokaisella alkiolla on
taulukossa paikka, jota sanotaan <em>indeksiksi</em> (index). Taulukon
indeksointi alkaa C#:ssa aina nollasta, eli esimerkiksi 12-alkioisen
taulukon ensimmäisen alkion indeksi olisi 0 ja viimeisen 11.</p>