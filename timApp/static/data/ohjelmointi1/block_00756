Jo melko yksinkertaisten ohjelmien testaaminen ruudulle tulostelemalla
veisi paljon aikaa. Tulostukset pitäisi tehdä uudestaan jokaisen
muutoksen jälkeen, sillä emme voisi mitenkään tietää, että ennen
muutosta tekemämme testit toimisivat vielä muutoksen jälkeen.
Yksikkötestauksen idea on, että jokaiselle aliohjelmalle ja metodille
kirjoitetaan oma testinsä erilliseen tiedostoon, jotka voidaan sitten
kaikki ajaa kerralla. Näin voimme suorittaa kerran kirjoitetut testit
jokaisen pienenkin muutoksen jälkeen todella helposti.