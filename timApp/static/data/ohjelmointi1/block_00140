C\#-ohjelmat koostuvat luokista. Luokat taas sisältävät metodeja (ja
aliohjelmia), jotka suorittavat tehtäviä ja mahdollisesti palauttavat
arvoja suoritettuaan näitä tehtäviä. Metodi voisi esimerkiksi laskea
kahden luvun summan ja palauttaa tuloksen tai piirtää ohjelmoijan
haluaman kokoisen ympyrän. Samaan asiaan liittyviä metodeja kootaan
luokkaan ja luokkia kootaan edelleen kirjastoiksi. Idea kirjastoissa on,
ettei kannata tehdä uudelleen sitä minkä joku on jo tehnyt. Toisin
sanoen, pyörää ei kannata keksiä uudelleen.