Olio (object) on ”tietorakenne”, jolla pyritään ohjelmoinnissa kuvaamaan
reaalimaailman ilmiöitä. Luokkapohjaisissa kielissä (kuten C\#, Java ja
C++) olion rakenteen ja käyttäytymisen määrittelee luokka, joka kuvaa
olion attribuutit ja metodit. Attribuutit ovat olion ominaisuuksia ja
metodit olion toimintoja. Olion sanotaan olevan luokan *ilmentymä*.
Yhdestä luokasta voi siis luoda useita olioita, joilla on samat metodit
ja attribuutit. Attribuutit voivat saada samasta luokasta luoduilla
olioilla eri arvoja. Attribuuttien arvot muodostavat olion tilan. Huomaa
kuitenkin, että vaikka oliolla olisi sama tila, sen *identiteetti* on
eri. Esimerkiksi, kaksi täsmälleen samannäköistä palloa voi olla samassa
paikassa (näyttää yhdeltä pallolta), mutta todellisuudessa ne ovat kaksi
eri palloa.