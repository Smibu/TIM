C\#:ssa jokaisella muuttujalla täytyy olla *tietotyyppi* (usein myös
lyhyesti *tyyppi*). Tietotyyppi on määriteltävä, jotta ohjelma tietäisi,
millaista tietoa muuttujaan tullaan tallentamaan. Toisaalta tietotyyppi
on määriteltävä siksi, että ohjelma osaa varata muistista sopivan
kokoisen lohkareen muuttujan sisältämää tietoa varten. Esimerkiksi
int-tyypin tapauksessa tilantarve olisi 32 bittiä (4 tavua), byte-tyypin
tapauksessa 8 bittiä (1 tavu) ja double-tyypin 64 bittiä (8 tavua).
Muuttuja määritellään (declare) kirjoittamalla ensiksi tietotyyppi ja
sen perään muuttujan nimi. Muuttujan nimet aloitetaan C\#ssa pienellä
kirjaimella, jonka jälkeen jokainen uusi sana alkaa aina isolla
kirjaimella. Kuten aiemmin mainittiin, tämä nimeämistapa on nimeltään
camelCasing.