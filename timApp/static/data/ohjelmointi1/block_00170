Metodeille annettavia tietoja sanotaan *parametreiksi* (parameter).
ZoomToLevel-metodi ei ota vastaan yhtään parametria, mutta Add-metodi
sen sijaan ottaa yhden parametrin: PhysicsObject-tyyppisen olion.
Add-metodille voidaan antaa toinenkin parametri: *taso*, jolle olio
lisätään. Tasojen avulla voidaan hallita, mitkä oliot lisätään
päällimmäiseksi. Tasoparametri voidaan kuitenkin jättää antamatta,
jolloin ohjelma itse päättää tasojen parhaan järjestyksen. Parametrit
kirjoitetaan metodin nimen perään sulkeisiin ja ne erotetaan toisistaan
pilkuilla.