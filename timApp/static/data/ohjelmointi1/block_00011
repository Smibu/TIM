Ohjelmointi on yksinkertaisimmillaan toimintaohjeiden antamista ennalta
määrätyn toimenpiteen suorittamista varten. Ohjelmoinnin kaltaista
toimintaa esiintyy jokaisen ihmisen arkielämässä lähes päivittäin.
Algoritmista esimerkkinä voisi olla se, että annamme jollekulle
puhelimessa ajo-ohjeet, joiden avulla hänen tulee päästä perille
ennestään vieraaseen paikkaan. Tällöin luomme sarjan ohjeita ja
komentoja, jotka ohjaavat toimenpiteen suoritusta. Alkeellista
ohjelmointia on tavallaan myös mikroaaltouunin käyttäminen, sillä
tällöin uunille annetaan ohjeet siitä, kuinka kauan ja kuinka suurella
teholla sen tulee toimia.