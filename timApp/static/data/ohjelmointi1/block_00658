Ensimmäisellä rivillä määritellään jälleen julkinen ja staattinen
aliohjelma. Lumiukko-esimerkissä static-sanan jälkeen luki void, joka
tarkoitti, että aliohjelma ei palauttanut mitään arvoa. Koska nyt
haluamme, että aliohjelma palauttaa parametrina saamiensa
kokonaislukujen keskiarvon, niin meidän täytyy kirjoittaa paluuarvon
tyyppi void-sanan tilalle static-sanan jälkeen. Koska kahden
kokonaisluvun keskiarvo voi olla myös desimaaliluku, niin paluuarvon
tyyppi on double. Sulkujen sisällä ilmoitetaan jälleen parametrit. Nyt
parametreina on kaksi kokonaislukua a ja b. Toisella rivillä
määritellään reaalilukumuuttuja keskiarvo. Kolmannella rivillä lasketaan
parametrien a ja b summa ja jaetaan se kahdella muuttujaan keskiarvo.
Neljännellä rivillä palautetaan keskiarvo-muuttujan arvo.