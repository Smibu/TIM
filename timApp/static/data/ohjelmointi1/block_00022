Kirjoitetaan tekstieditorilla alla olevan mukainen C\#-ohjelma ja
tallennetaan se vaikka nimellä HelloWorld.cs. Tiedoston tarkenteeksi
(eli niin sanottu tiedostopääte) on sovittu juuri tuo .cs, mikä tulee
käytetyn ohjelmointikielen nimestä, joten tälläkin kurssilla käytämme
sitä. Kannattaa olla tarkkana tiedostoa tallennettaessa, sillä jotkut
tekstieditorit yrittävät oletuksena tallentaa kaikki tiedostot
tarkenteella .txt ja tällöin tiedoston nimi voi helposti tulla muotoon
HelloWorld.cs.txt.