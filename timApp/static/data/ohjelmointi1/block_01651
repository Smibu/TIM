Meille tutuin lukujärjestelmä on 10-järjestelmä. Siinä on 10 eri
symbolia lukujen esittämiseen (0...9). Lukua 10 sanotaan 10-järjestelmän
*kantaluvuksi*. Tietotekniikassa käytetään kuitenkin myös muita
lukujärjestelmiä. Yleisimpiä ovat 2-järjestelmä (binäärijärjestelmä),
8-järjestelmä (oktaalijärjestelmä) ja 16-järjestelmä (heksajärjestelmä).
Binäärijärjestelmässä luvut esitetään kahdella symbolilla (0 ja 1) ja
oktaalijärjestelmässä vastaavasti kahdeksalla symbolilla (0..7). Samalla
periaatteella heksajärjestelmässä käytetään 16 symbolia, mutta koska
numerot loppuvat kesken, otetaan avuksi aakkoset. Symbolin 9 jälkeen
tulee siis symboli A, jonka jälkeen B ja näin jatketaan edelleen F:n
asti, joka vastaa siis 10-järjestelmän lukua 15. Heksajärjestelmä
sisältää siis symbolit 0..9 ja (jatkuen) A..F.