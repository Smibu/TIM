Muuttujat toimivat tiedon talletuksessa niin kauan, kun ohjelma on
käynnissä. Ohjelman suorituksen loputtua muuttujien muistipaikat
luovutetaan kuitenkin muiden prosessien käyttöön. Tämän takia muuttujat
eivät sovellu sellaisen tiedon talletukseen, jonka pitäisi säilyä kun
ohjelma suljetaan. Pitkäaikaiseen tiedon talletukseen soveltuvat hyvin
tiedostot ja tietokannat. Tiedostot ovat yksinkertaisempia ja ehkä
helpompia käyttää, kun taas tietokannat tarjoavat paljon monipuolisempia
ominaisuuksia. Tiedostoihin voidaan tallentaa myös esimerkiksi jotain
ohjelman tarvitsemia alkuasetuksia. Tässä luvussa selvitetään
yksinkertaisten esimerkkien avulla tiedon lukeminen tiedostosta, sekä
tiedon hakeminen WWW:stä.