VS:ssa debuggaus aloitetaan asettamalla ensin johonkin kohtaan koodia
keskeytyskohta (breakpoint). Keskeytyskohta on kohta, johon haluamme
testauksen aikana ohjelman suorituksen väliaikaisesti pysähtyvän.
Ohjelman pysähdyttyä voidaan sitä sitten alkaa suorittamaan rivi
riviltä. Keskeytyskohta tulee siis asettaa koodiin ennen oletettua
virhekohtaa. Jos haluamme debugata koko ohjelman, asetamme vain
keskeytyskohdan ohjelman alkuun. Aseta keskeytyskohta kursorin kohdalle
painamalla F9 tai klikkaamalla koodi-ikkunassa rivinumeroiden vasemmalle
puolelle (harmaalle alueelle). Keskeytyskohta pitäisi näkyä punaisena
pallona ja rivillä oleva lause värjättynä punaisella.